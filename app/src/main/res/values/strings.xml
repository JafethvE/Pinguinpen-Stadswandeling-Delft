<resources>
    <string name="app_name">PinguinPen Delftwandeling</string>
    <string name="welcome">Welkom bij deze historische wandeling door Delft</string>
    <string name="start">Start de wandeling</string>
    <string name="previous">Vorige</string>
    <string name="stop">Stop</string>
    <string name="next">Volgende</string>
    <string name="zuidwal" translatable="false">Zuidwal</string>
    <string name="zuidwal_description">We starten onze wandeling op de Zuidwal. Het water hier heet de Zuidkolk, en vanaf het water van de Zuidkolk heb je ongeveer het beeld van de stad zoals dat in 1661 werd vastgelegd door de beroemde schilder Johannes Vermeer (1632-1675), dat in het Mauritshuis in Den Haag hangt. Schuin achter ons, tussen de Schie en de Rotterdamse weg, is waarschijnlijk de geboortegrond van Delft. Delft is begonnen als een \'hof\', een boerenbedrijf dat eigendom was van de graaf van Holland. Deze \'Hof van Delft\' is in de eerste helft van de elfde eeuw ontstaan. Het is niet zo dat hiermee de bewoning van dit gebied pas begon. In en rond Delft zijn sporen teruggevonden die dateren uit de Romeinse tijd en deels teruggaan tot de prehistorie. Zoals de naam Zuidwal al aangeeft lag hier vroeger de zuidelijke stadswal van Delft. Ongeveer hier lagen maar liefst twee poorten: de Schiedamse Poort en de Rotterdamse Poort. Beide in de jaren \'30 van de negentiende eeuw gesloopt, net als alle andere poorten van de stad, behalve de Oostpoort. De Zuidkolk was in vroeger tijd de haven van Delft. Of misschien beter gezegd: de binnenvaarthaven van Delft, want Delft was via de Zuidkolk en de Delftse Schie verbonden met haar eigen zeehaven: Delfshaven. De plaats ontstond vanaf 1404 rondom de Schie en de schutsluis met de Maas. De haven was belangrijk voor de visserij en de handelsvaart en Delft bouwde er ook haar eigen VOC schepen: in totaal 1100 stuks. Delfshaven is in de 19e eeuw korte tijd zelfstandig geweest totdat zij in 1886 werd opgeslokt door Rotterdam.</string>
    <string name="text">Tekst</string>
    <string name="text_size">Tekstgrootte</string>
    <string name="text_size_flavour">Kies de grootte van de tekst</string>
    <string name="small">Klein</string>
    <string name="medium">Medium</string>
    <string name="large">Groot</string>
    <string name="xlarge">Heel groot</string>
    <string name="nieuwedelf" translatable="false">Nieuwe Delf</string>
    <string name="nieuwedelf_description">We steken over en houden rechts aan tot we bij het water komen. Hier komen twee Delftse grachten bij elkaar: links de Oude Delft, rechts de \'Nieuwe Delf\' die tegenwoordig niet meer zo heet maar is opgedeeld in verschillende straten. \'Delf\' was in de Middeleeuwen de term voor \'gegraven water\' en de Oude Delf werd gegraven als ontwatering om het gebied hier geschikt te maken voor landbouw. Rondom deze \'Delf\' ontstond de nederzetting die de stad Delft werd genoemd. De naam Oude Delft komen we voor het eerst tegen in een oorkonde uit 1268. Toen werd namelijk het gebied rondom de Oude Delft toegevoegd aan de stad. Want de stad ontstond wel in eerste instantie rondom de Oude Delft, maar de eerste stadsrechten werden geschonken aan het gebied rondom de Nieuwe Delf.   Op 12 april 1246 kreeg Delft haar eerste stadsrechten. In 1268 kwam daar het gebied rondom de Oude Delft ten noorden van de Oude Kerk bij, terwijl het zuidelijk deel van de Oude Delft en het gebied oostelijk van de Nieuwe Delf pas in de loop van de 14e eeuw bij het stadsgebied werden gevoegd. Dat Delft stadsrechten kreeg is voor een groot deel te danken aan jonkvrouw Rikarde, tante van graaf Willem II van Holland. Behalve de stadsrechten heeft Delft aan de jonkvrouw nog meer te danken, zoals het klooster Koningsveld, dat waarschijnlijk gelegen heeft op de oude plaats van de Hof van Delft, en het Delftse gasthuis, waar we later nog op zullen terugkomen. Jonkvrouw Rikarde woonde zelf ook in het klooster Koningsveld en werd daar in 1262 begraven. Zij kan met richt als \'moeder van de stad Delft\' worden gezien.</string>
    <string name="papegaai" translatable="false">Papegaai</string>
    <string name="papegaai_description">We slaan linksaf en lopen de Oude Delft op, langs Confide, het verenigingsgebouw van studentenvereniging CSR, vroeger een bioscoop. Op nummer 21 vinden we \'De Papegaai\', gebouwd in 1841 in Neoclassistische stijl. Achter dit huis stond destilleerderij De Papegaaij, dat gehuisvest was in een voormalige brouwerij.  En nu we het over brouwerijen hebben: Delft was in de 15e eeuw een beroemde bierstad. Er waren in die tijd maar liefst 200 brouwerijen. Omdat er veenwater werd gebruikt kreeg het Delftse bier een kenmerkende smaak. Midden 16e eeuw werd er maar liefst 80 miljoen liter op jaarbasis geproduceerd. De bierproductie was economisch van groot belang voor de stad. Na 1600 werd het minder: Delft kreeg meer concurrentie, er werd minder bier gedronken door de introductie van koffie en thee en er was een kleinere afzetmarkt. In 1740 waren er nog maar tien brouwerijen over en zelfs die verdwenen in de loop der tijd. Een paar jaar terug besloten enkele waaghalzen om de Delftse brouwerijtraditie nieuw leven in te blazen. Op de Schieweg is tegenwoordig weer een Delftse brouwerij: de Koperen Kat. En in het centrum vinden we de Bierfabriek, maar dat is Amsterdamse import.</string>
    <string name="oost_indisch_huis" translatable="false">Oost-Indisch Huis</string>
    <string name="oost_indisch_huis_description">We wandelen door en komen bij Oude Delft 39: het Oost-Indisch Huis. Vanaf 1631 was hier de Delftse Kamer van de Verenigde Oost-Indische Compagnie gevestigd.  In 1601 huurden twaalf Delftse ondernemers een schip voor een handelsexpeditie naar Azië. Nadat Cornelis de Houtman in 1597 als eerste Nederlander was teruggekeerd uit Indonesië, waarmee hij de weg opende voor de Nederlandse koloniale expansie, grepen veel kooplieden hun kans op winst. Dit soort samenwerkingsverbanden van kooplieden voor een expeditie waren heel gebruikelijk en de Delftse  kooplui waren zeker niet de enigen. Overal in Holland en Zeeland ontstonden dit soort \'compagniën\'. Op last van de overheid fuseerden al die compagnieën in 1602 tot de VOC, dat een monopolie kreeg voor de vaart op \'de oost\'. De VOC kreeg zes \'Kamers\' of kantoren: Amsterdam, Hoorn, Enkhuizen, Rotterdam, Middelburg en Delft. Het Oost-Indisch Huis fungeerde als woonhuis, kantoor en pakhuis. Uiteraard had dit flinke economische gevolgen voor de stad: de VOC was één van de grootste werkgevers. En behalve specerijen, katoen en koffie brachten de schepen nog iets bijzonders mee uit Azië: Chinees porselein. En dat heeft gevolgen gehad tot op de dag van vandaag.  Rechts van ons zien we het Armamentarium. Het dateert uit 1602 en is gebouwd als wapenopslagplaats. Van 1986, toen het verhuisde vanuit het Pesthuis in Leiden, tot 2014 was het Legermuseum hier gevestigd. Tegenwoordig is een deel in gebruik bij de Technische Universiteit Delft en een ander deel wordt gebruikt als multifunctioneel evenementencentrum.</string>
    <string name="breestraat" translatable="false">Breestraat</string>
    <string name="breestraat_description">We wandelen verder rechts aanhoudend de Breestraat in. De eerste vermelding als \'Breedsteeg\' dateert uit 1475. In 1986 werden de Korte en Lange Breedsteeg op verzoek van de bewoners hernoemd naar Breestraat. Rechts op de hoek met de Koornmarkt, vlak voor de brug, vinden we het voormalig Kantongerecht van Delft.</string>
    <string name="barbarakklooster" translatable="false">Barbarakklooster</string>
    <string name="barbarakklooster_description">We lopen door tot de eerste brug en gaan die op naar rechts. Verder kijkend over de Oude Delft zien we links het vroegere Sint Barbaraklooster. In de 15e eeuw waren er maar liefst tien kloosters in Delft, en nog eens twee vlak buiten de stad, waarmee het één van de meest religieuze steden van Holland was. De glorietijd van de kloosters was in de zestiende eeuw voorbij. Het Barbaraklooster was van 1578 tot 2010 het Stadsweeshuis van de gereformeerden. Vanaf 1949 is het de thuisbasis van studentenvereniging Sanctus Virgilius, kortweg Virgiel.</string>
    <string name="koornmarkt" translatable="false">Koornmarkt</string>
    <string name="koornmarkt_description">We gaan links (voor de brug) de Koornmarkt op. In de 16e eeuw werd hier koren verhandeld. Daarvoor was dit gebied ook al nijver: er was een houtmarkt en later een zuivelmarkt. De Koornmarkt werd later verplaatst naar de voormalige vleeshal die daarom tegenwoordig bekend staat als de Koornbeurs.   Rechts aan de overzijde van het water zien we het gebouw \'De Zuster\'. De naam herinnert aan het Delftse Gasthuis dat hier stond en dat werd gesticht in 1252 door de al genoemde jonkvrouw Rikarde. Nadat er een tweede gasthuis in Delft kwam stond het bekend als het het Oude Gasthuis. Toen de twee in 1625 werden samengevoegd heette het het Oude en Nieuwe Gasthuis. Tot 1968 stond het hier, daarna verhuisde het naar een nieuwe locatie aan de Westlandse Weg. In 1984 werd het samengevoegd met het nu nog bestaande Reinier de Graaf Gasthuis. Daarmee is dit Delftse ziekenhuis onbetwist het oudste ziekenhuis van Nederland met meer dan 750 jaar historie.  En wie was dan die Reinier de Graaf? Een arts die leefde van 1641-1673, tijdgenoot dus van Antoni van Leeuwenhoek, die hij introduceerde bij de Royal Society in Londen. De Graaf kwam uit Schoonhoven maar werkte van 1666 tot 1673 in Delft. Hij deed onderzoek naar de geslachtsorganen en ontdekte de Graafse follikels. Hij deed ook experimenten met bloedtransfusie en vond de injectienaald uit.   Naast De Zuster vinden we de Delftse synagoge. In het begin van de 19e eeuw bereikte de Joodse gemeente in Delft een zodanige omvang dat een synagoge noodzakelijk werd. In 1861-1862 werd dit gebouw opgetrokken in neoclassicistische stijl met een ionisch tempelfront. Tot 1942 deed het dienst als synagoge. Van de 138 Delftse Joden keerden er na de oorlog slechts twaalf terug. In de synagoge bevindt zich een monument dat daar aan herinnert. Na de oorlog deed het gebouw o.a. dienst als opslagplaats en creativiteitscentrum. Inmiddels is de synagoge weer helemaal gerestaureerd en gewijd, maar er worden geen diensten gehouden, wel passende culturele activiteiten.  De Hebreeuwse tekst op de voorgevel luidt: \'Komt, laten wij ons nederbuigen, laten wij knielen, laat ons de lofzang zingen voor God onze Schepper. Gij die God vreest, Looft God, want mijn huis wordt een huis des gebeds genoemd voor alle volken\'.</string>
    <string name="leeuwenbrug" translatable="false">Leeuwenbrug</string>
    <string name="leeuwenbrug_description">We passeren rechts de Leeuwenbrug uit 1668. Dit is de enige brug in Delft met een dubbele boog. De verklaring hiervoor is simpel: dit was het enige deel van de Delftse grachten waar tweerichtingsverkeer was toegestaan.   Een stukje verderop aan de overkant vinden we Koornmarkt 38. Een opvallend huis, want het heeft geen deur! Waarom dat is? Daar komen we later op terug.   Links passeren we op nummer 67 het Museum Paul Tétar van Elven. De gevel is gebouwd in Lodewijk XIV stijl en dateert uit de 18e eeuw. Van 1864 tot 1894 woonde hier kunstschilder en verzamelaar Paul Tétar van Elven. Sinds 1927 is het een museum voor zijn collectie.   We passeren links de Peperstraat, voorheen Pepersteeg. Vernoemd naar het dure specerij dat de VOC schepen uit Azië meenamen.</string>
    <string name="wijnhaven" translatable="false">Wijnhaven</string>
    <string name="wijnhaven_description">We wandelen rechtdoor de Wijnhaven op. Die naam dateert uit de 18e eeuw, maar daarvoor was de straat al bekend als Wijnstraete. Inderdaad: hier werd wijn aangevoerd. Meestal uit Frankrijk.  Rechts aan de overkant zien we het Boterhuis uit 1765, herkenbaar aan het tonnetje bovenin de gevel. Daarnaast de Waag, waar goederen gewogen werden. Belangrijk in een tijd dat er nog geen geijkte weegschalen voor algemeen gebruik waren. Dateert vermoedelijk uit 1770 (gevelsteen) maar kán ook nog iets ouder zijn.</string>
    <string name="boterbrug" translatable="false">Boterbrug</string>
    <string name="boterbrug_description">Wij gaan linksaf de Boterbrug op. Dit is de langste brug van Delft, of eigenlijk een overkluisde gracht die gegraven werd in 1556. De overkluizing kwam gereed in 1558. De oorspronkelijke naam was Mijnsheerenbrugghe, maar omdat hier tot de 19e eeuw de botermarkt werd gehouden (Met en zonder Catootje) kwam de brug in de volksmond bekend te staan als Boterbrug.  Op de hoek van de wijnhaven met de Boterbrug staat het huis Het Tonnetgen. Eén van de oudste huizen van Delft, gebouwd in gotische stijl. Het huis, of beter gezegd, de onderste verdieping ervan,  overleefde als één van de weinige gebouwen de grote stadsbrand van 1536. Die grote brand ontstond op 3 mei 1536, mogelijk door blikseminslag in de toren van de (toen nog echt) Nieuwe Kerk. De gevolgen waren catastrofaal: de oostenwind joeg de vlammen door de stad waardoor driekwart van de stad totaal werd verwoest. In Museum het Prinsenhof hangt een tapijt met een stadsplattegrond die de verwoesting laat zien. Het aantal slachtoffers is niet bekend maar moet aanzienlijk zijn geweest. Maar één ervan kennen we: Jacopmijne Pietersdochter, een kreupel vrouwtje dat in de Nieuwe Kerk aan het bidden was toen de brand uitbrak. Ze kwam maar moeilijk weg en juist toen ze onder de klokkentoren was gekomen viel de klok naar beneden, over haar heen. Toen de klok werd uitgegraven vonden ze \'een kleyn verbrandt en verschroeyde mensche\'.  Eén van de maatregelen die het stadsbestuur na de grote brand van 1536 nam was dat er tussen blokken bebouwing voortaan brandgangen moesten worden aangelegd. Veel van die brandgangen zijn nu nog steeds zichtbaar, al zit er vaak een poortje voor.  Overigens was het leed in Delft nog niet over: in 1537 vielen er veel slachtoffers door een pestepidemie.</string>
    <string name="oude_delft" translatable="false">Oude Delft</string>
    <string name="oude_delft_description">We wandelen door over de Boterbrug met links een aantal panden met typisch zestiende eeuwse namen zoals \'Den Briel\'. Aan het eind van de Boterbrug staan we weer op de Oude Delft.  Rechts op de hoek vinden we een plaquette ter nagedachtenis aan Antoni van Leeuwenhoek (1632-1723), hier geplaatst in 1909 omdat men dacht dat Van Leeuwenhoek hier had gewoond. Dat is niet zo, het was iets verder op de Hippolytusbuurt). Van Leeuwenhoek was een lakenhandelaar. (Laken is een wollen stof). Om de kwaliteit van stoffen te bekijken maakte hij gebruik van geslepen lensjes, die hij zelf ging verbeteren en daarmee de eerste microscoop ontwikkelde. Leeuwenhoek bekeek van alles: waterdruppels, bloed, sperma, hout. Zijn bevindingen schreef hij op. Hij correspondeerde met geleerden van de Engelse Royal Society en werd daar uiteindelijk ook lid van.  We gaan rechts de Oude Delft op en staan nu voor het Meisjeshuis. In de achttiende eeuw een weeshuis voor meisjes. Gebouwd in Lodwijk XV stijl. Recht daartegenover aan de overkant van de gracht het jongensweeshuis.</string>
    <string name="st_hippolytuskapel" translatable="false">St. Hippolytuskapel</string>
    <string name="st_hippolytuskapel_description">We lopen door en vinden rechts op de hoek de Heilige Geestkapel. Een overblijfsel van het Heilige Geestzusterhuis dat waarschijnlijk rond 1390 is gesticht. De kapel dateert vermoedelijk van 1396. De zusters (geen echte nonnen) verpleegden zieken en vingen zwervers en daklozen op. Na 1578, toen alle katholieke instellingen in Delft werden verboden, ging het zusterhuis op in het Meisjeshuis, waar in de 18e eeuw een nieuw gebouw voor werd neergezet. Maar de kapel bleef behouden. In de 16e eeuw werd het o.a. gebruikt als munitiemagazijn. Vanaf 1925 fungeerde het als aula van de Technische Hogeschool. Daar herinnert ook het beeldje aan dat op de hoek is ingemetseld. Het stelt \'De Wetenschap\' voor en werd gemaakt door de beeldhouwer H.J. Etienne. Sinds 1972 is de kapel weer gewijd en voor erediensten in gebruik, nu onder de naam St. Hippolytuskapel.</string>
    <string name="oude_jan" translatable="false">Oude Jan</string>
    <string name="oude_jan_description">We steken de brug schuin naar links over en slaan rechtsaf om onze weg over de Oude Delft te vervolgen. Vanaf de brug heb je een prachtig overzicht op de Oude Jan, de toren van de Oude Kerk. Het is één van de meest gefotografeerde plekjes van Delft. Valt je iets op aan de kerktoren? Inderdaad: hij staat scheef! De toren is 75 meter hoog en staat maar liefst 1,96 meter uit het lood. De grote torenspits is het zinnebeeld voor Christus. De vier kleinere spitsen eromheen stellen de vier evangelisten voor.  De toren begon al bij de bouw scheef te zakken, vermoedelijk omdat die deels op de gedempte gracht werd gebouwd. Aan de bovenbouw, en met name aan het hoektorentje links kun je zien dat de bouwers op de scheve basis recht hebben doorgebouwd: er zit een knik. Ook op andere manieren is er met perspectief geknoeid. De torentjes rechts zijn groter en zwaarder uitgevoerd dan links. In de toren hangt tegenwoordig meetapparatuur om alles goed in de gaten te houden. Ironisch genoeg herbergt deze scheve toren de grootste klok van Nederland, de Trinitasklok of Bourdon, die dateert uit 1570 en die maar liefst 2,3 meter doorsnede heeft en ruim 9000 kilo weegt. De klok luidt zelden: alleen bij de begrafenissen van het Koninklijk Huis. Het instortingsgevaar is te reëel.</string>
    <string name="twee_deuren">Twee Deuren</string>
    <string name="twee_deuren_description">We wandelen verder en passeren links op nummer 147 een rood huisje, één van de kleinste huizen van Delft. Kwamen we net een huis tegen zonder deur, deze heeft er twéé. Hoe zit dat? Hier woonde in de zestiende eeuw Pieter van Foreest. Een arts die oorspronkelijk uit Alkmaar kwam en in 1558 op uitnodiging van het stadsbestuur naar Delft kwam. Er was namelijk opnieuw een pestepidemie in de stad. Van Foreest zou tot 1595 in Delft blijven. In 1575 werd hij hoogleraar in de geneeskunde aan de net gestichte Leidse universiteit. Ook was hij enige jaren de lijfarts van Willem van Oranje, die toen in Delft woonde. Nadat deze was vermoord deed Van Foreest de lijkschouwing en de balseming van de prins. Zijn functie als lijfarts is ook de reden van de twee deuren: de kleine was voor hemzelf. De grote was exclusief voor de prins... Het portret op de gevel dateert van 2000 en is gemaakt door beeldhouwer Richard de Vrijer.   En hoe zit het nou met dat huis zónder deur? Geduld: daar komen we zo op...</string>
    <string name="hyronimuspoort" translatable="false">Hyronimuspoort</string>
    <string name="hyronimuspoort_description">We wandelen verder en passeren links op nummer 161 de Hyronimuspoort. Dit poortje leidde vroeger naar het klooster St Hyronimusdal. Het klooster ging in de grote stadsbrand van 1536 geheel verloren en werd in 1572 opgeheven. Op het terrein kwamen woningen, waar in de 17e eeuw onder andere schilder Pieter de Hoogh woonde.</string>
    <string name="gemeenlandshuis" translatable="false">Gemeenlandshuis</string>
    <string name="gemeenlandshuis_description">Weer een stukje verder komen we aan één van de meest indrukwekkende gevels van Delft. Op nummer 167 vinden we het Gemeenlandshuis. Het oorspronkelijke huis dateert uit 1505. Na de grote brand van 1536 werd het door diens eigenaar, brouwer Jan de Huyter, in grootse staat herbouwd. Keizer Karel V logeerde er zelf. In 1573 werd het huis staatseigendom en zetel van het Hof van Holland, het hoogste rechtsorgaan van de Republiek. In 1645 kocht het Hoogheemraadschap van Delfland , één van de oudste waterschappen van Nederland, het pand op en tot op de dag van vandaag doet het dienst als zetel van het Hoogheemraad. De wapens op de gevel behoren aan de toenmalige dijkgraaf, hoogheemraden, secretaris en rentmeester. En die van het Hoogheemraad zelf natuurlijk. Het Hoogheemraadschap gaat over de waterhuishouding in dit gebied. Aan de overkant van de gracht zien we nog een paar peilschalen van het Hoogheemraadschap.  Wie omhoog kijkt ziet nog iets anders: In de linkervleugel is op de eerste verdieping één van de ramen dichtgemetseld. De reden hiervoor is waarschijnlijk als volgt: in de 16e eeuw was het de gewoonte om de stadsbelasting af te meten aan het aantal ramen in de voorgevel. Blijkbaar is dit een creatieve vorm van belastingontwijking...</string>
    <string name="deurloos">Het huis zonder deur</string>
    <string name="deurloos_description">En nu komen we terug op het huis zonder deur. Daar woonde ooit een slimme jurist die zich afvroeg: wat is eigenlijk de definitie van de voorgevel? Het toenmalige antwoord: de gevel waarin zich de voordeur bevindt. En dus haalde de slimmerik de deur eruit en ging voortaan via de achterdeur naar binnen...</string>
    <string name="savoyen" translatable="false">Het Wapen van Savoyen</string>
    <string name="savoyen_description">Doorwandelend komen we op nummer 169 bij het huis Het Wapen van Savoyen. Daterend uit 1565.  Hier is het stadsarchief van Delft gevestigd. De gevelsteen hierboven is van de Latijnse School, die ooit gevestigd was aan de Schoolstraat iets verderop. Met het privilege van 1342, uitgegeven door graaf Willem IV (1317-1345) van Holland en Henegouwen kreeg Delft het recht een stadsschool te beginnen. De eerste vermelding van die Latijnse School is uit 1400. Daarmee konden de burgers van Delft onafhankelijk van de kerk leerlingen opleiden.</string>
    <string name="oude_kerk" translatable="false">Oude kerk</string>
    <string name="oude_kerk_description">We staan nu bij de Oude Kerk. Rechts zien we een klein beeldje. Dat dateert uit 1958 en stelt Geertruid van Oosten voor. Eigenlijk staat ze hier verkeerd en toch ook weer niet. Hoe dat zit? Daar komen we straks op.   De Oude Kerk is inderdaad de oudste kerk van Delft. De bouw ervan begon rond 1250, maar al eerder stond er een stenen kerk. In 1325 werd begonnen met de bouw van de toren. Tot het midden van de zestiende eeuw is er aan gebouwd en verbouwd. Oorspronkelijk stond zij bekend als Bartholomeüskerk. In 1396 is zij aan Sint Hippolytus gewijd. Op 12 juni 1327 werd een vrouw uit Den Haag, \'Blinde Machteld\' in de kerk wonderlijk genezen toen zij bad voor een nieuw Mariabeeld. Daar kwam de cultus Maria van Jesse uit voort, waar onder andere een processie: de Delftse Ommegang, die tot 1572 jaarlijks werd gehouden. In de 20e eeuw is die traditie op kleine schaal in ere hersteld. Het bewuste beeld is verloren gegaan, maar in de Maria van Jessekapel aan de Burgwal staat haar vervanger: een Mariabeeld uit de 14e eeuw. Overigens had de Oude Kerk nóg twee wonderbeelden die genezing zouden hebben gebracht. Na 1573 namen de protestanten de kerk over. De kerk herbergt onder andere de grafmonumenten van de zeehelden Maarten Harpertszoon  Tromp (1598-1653) en Piet Hein (1577-1629), de veroveraar van de Zilvervloot. Piet Hein was afkomstig uit Delfshaven en daarmee Delfts burger. Tromps derde vrouw was een Delftse. Tromps praalgraf is van de hand van de beroemde beeldhouwer Rombout Verhulst. Naast deze twee zeehelden herbergt de Oude Kerk ook de graven van o.a. Antoni van Leeuwenhoek en Johannes Vermeer.</string>
    <string name="prinsenhof" translatable="false">Prinsenhof</string>
    <string name="prinsenhof_description">We slaan links af en gaan het poortje door. Aan de rechterkant passeren we de Waalse Kerk, ook wel de Waalse Hervormde Gemeente , Franse Kerk of Eglise Wallone genoemd. Na het passeren van het tweede poortje staan we op het Agathaplein. Links in de hoek zien we het Winkeltje Kouwenhoven, met nostalgisch speelgoed en oud-Hollands snoepgoed. Na een stukje doorlopen zien we rechts de ingang van een binnentuin Midden in die tuin staat een standbeeld van Willem van Oranje, daterend uit 2003 en gemaakt door Auke Hettema.  Het Agathaplein is genoemd naar het Sint Agathaklooster, het eerste Delftse klooster dat dateert uit 1390, maar dat sinds 1402 hier gevestigd werd. Aleid Buser was de eerste abdis. Het klooster groeide uit tot het rijkste en grootste klooster van Delft. De laatste rector was Cornelis Musius, die in 1572 in Leiden werd opgehangen door aanstichting van admiraal Lumey, de aanvoerder van de Watergeuzen. Eigenlijk kwam het klooster al in 1571 aan haar einde, toen Delft de zijde van Willem van Oranje koos in de Tachtigjarige Oorlog tegen Spanje. Hoewel er nog een paar zusters en Musius bleven wonen, was het geen klooster meer. Op 14 november 1572 kwam Willem van Oranje er wonen. Daarom werd het complex al snel Prinsenhof genoemd, en zo heet het nu nog. Delft werd het zenuwcentrum van de Nederlandse Opstand. Oranje koos voor Delft omdat het, in tegenstelling tot Den Haag, stadsmuren had, en dus veiliger was. Toch redde dat hem niet: in 1580 verklaarde de Spaanse koning Philips II hem vogelvrij. Verschillende moordpogingen mislukten, maar op 10 juli 1584 slaagde Balthasar Gerards er wél in om de prins te doden. In 2011 en 2012 werd een \'cold case\' onderzoek verricht om een aantal zaken rondom de moord op te helderen. Onder andere betreffende de brandende vraag: zijn de kogelgaten in de muur écht? De conclusie: de plaats van de inslag hoogstwaarschijnlijk wel. De gaten zelf zijn ontstaan door de vingers van velen die de magische plek even zelf wilden voelen...</string>
    <string name="schoolstraat" translatable="false">Schoolstraat</string>
    <string name="schoolstraat_description">We lopen terug richting de Oude Delft en slaan na het tweede poortje linksaf. We passeren een gevelsteen boven de poort die aangeeft dat hier ooit de stoffenhal stond. Saai en greine zijn bepaalde stoffen. Textielnijverheid zoals tapijtweven en de lakenhandel waren erg belangrijk in de 16e en 17e eeuw. Links zien we de Schoolstraat, waar ooit de Latijnse School was gevestigd. Iets verderop in de Schoolstraat vinden we de ingang van de Kamer van Charitate, waar van 1597 tot 1862 de stedelijke armen een uitkering konden ophalen en waar andere liefdadigheidsinitiatieven werden ontplooid, zoals het onderwijs voor kinderen van armen en de zorg voor bejaarden. In de Schoolstraat vinden we ook restaurant De Prinsenkelder, met prachtige gewelven.</string>
    <string name="koorstraat" translatable="false">Koorstraat</string>
    <string name="koorstraat_description">We lopen rechtdoor de Oude Kerkstraat in. Aan deze kant van de Oude Kerk is het verschil in bouwstijl duidelijk zichtbaar. We steken de brug over. Links zie je de enige brug in Venetiaanse stijl  brug die Delft rijk is: de Visbrug, vernoemd naar Brouwerij De Vis die daar op de hoek met de Visstraat gevestigd was. Wij gaan echter over de brug rechts. Dit is de Voorstraat, en nemen de eerste straat links: de Choorstraat. In het prille begin van de stad bekend als Koestraat. Rond 1450 noemde men het de Koerstraat, waarbij men dacht dat dit verwees naar het koor van de Oude Kerk dat ermee in lijn ligt. Dat woord komt van het Latijnse Chorus, dus men schreef het als Choorstraat. De goede uitspraak is dus Koorstraat en niet Goorstraat.</string>
    <string name="watertoren">Watertoren</string>
    <string name="watertoren_description">Wij gaan rechtsaf de Harmen Schinckelbrug op. Deze brug is vernoemd naar de drukker Harmen Schinckel, die in 1568 op de markt met het zwaard werd terechtgesteld vanwege het drukken van verboden, lees: ketterse, dus protestantse, boeken. Vanaf de brug kun je verder in noordelijke richting de Oude Delft afkijken, met links de grote grijze kolos op Oude Delft 199: het Huis Oud Holland uit 1893, nu het Museum Lambert van Meerten. Van Meerten was directeur van de Delftsche distilleerderij en gistfabriek de Postduif en een fervent verzamelaar van kunst en nijverheid die de basis vormen van wat later de Delftse art nouveau is gaan heten. Verderop gaat de Oude Delft over in het Noordeinde, met rechts het torentje van de Lutherse Kerk zichtbaar. De gracht loopt uit op de Wateringsevest. Hier staat de watertoren van Delft, die werd gebouwd in 1896, toen men doorkreeg dat de voortdurende cholera epidemieën alles te maken had met de kwaliteit van het drinkwater. In 1887 kreeg Delft als laatste Zuid-Hollandse stad duinwater geleverd. De laatste epidemie was in 1893. Ook aan de Wateringsevest: de Koninklijke Gist- en Spiritusfabriek. Decennialang ruikbaar in de stad. Hier werd onder andere in 1945 penicilline gemaakt.</string>
    <string name="diamanten_ring" translatable="false">De Diamanten Ring</string>
    <string name="diamanten_ring_description">We nemen de eerste weg rechts: de Papenstraat. Op de hoek hiervan vinden we bakkerij De Diamanten Ring. Het pand zelf is uit 1899, maar de naam is al veel ouder: uit 1680. Nog een eeuw eerder was het een herberg: De Diamant. Hier logeerde Balthasar Gerards, de moordenaar van Willem van Oranje, in de nacht van 9 op 10 juli 1584. Hij had in mei onder de schuilnaam François Guyon  zijn diensten aan de prins aangeboden en was benoemd tot koerier. Hij had al een opdracht achter de rug en was in afwachting van een nieuwe, waarvoor hij al reisgeld had ontvangen. Dat geld gebruikte hij om twee pistolen te kopen van Franse soldaten. In de late ochtend van 10 juli ging hij naar de prins voor een nieuwe opdracht. Die kon hem niet te woord staan, en hem werd gevraagd \'s middags terug te komen. Gerards ging terug naar de Diamant, haalde zijn pistolen en wachtte na het middagmaal de prins op. Toen die uit de eetzaal kwam maakte Gerards met twee treffers een einde aan het leven van Willem van Oranje. Balthasar vluchtte en slaagde er zelfs in over de stadsmuur te komen, maar voordat hij de gracht over kon komen werd hij opgepakt en vastgezet in Het Steen, de gevangenis van het Delftse stadhuis.  Gerards legde wel een verklaring af over waarom hij de prins vermoord had, maar liet verder niets los, ondanks marteling. Op de 13e werd hij berecht en schuldig bevonden, waarna hij op 14 juli op een nare manier aan zijn einde kwam. Zo werd onder andere zijn rechterhand met een gloeiende tang afgeknepen en werd hij gevierendeeld, waarna de vier lichaamsdelen op vier verschillende poorten tentoon werd gesteld.</string>
    <string name="huyse_sint_christoffel" translatable="false">Huyse van Sint Christoffel</string>
    <string name="huyse_sint_christoffel_description">Na dit \'gezellige\' intermezzo vervolgen we onze weg de Papenstraat in. Rechts zien we het vroegere hoofdpostkantoor van Delft. Aan de linkerkant even verderop Huyse van Sint Christoffel. Dit is de opvolger van het Oude Vrouwenhuys dat hier in 1411 begon. Later samengevoegd met het Oude Mannenhuys op de Voldersgracht. Die opvang van bejaarden is ononderbroken doorgegaan tot het jaar 2000. Bijna 590 jaar dus! Uiteindelijk voldeed het gebouw niet meer aan de eisen en dus werd het huis in december 2000 gesloten.</string>
    <string name="vlouw">Vlouw</string>
    <string name="vlouw_description">Even verder links komen we langs de Vlouw, één van de oudste straatnamen van Delft. De eerste vermelding als \'Vluwe\' is uit 1352! Een vlouw is een gespannen net waar watervogels mee werden gevangen. Een andere mogelijke verklaring voor de naam is dat het verwijst naar de lakenhandel. Vluwe is de zachte, donzige zijde van laken. Rechts komen we voorbij de Halsteeg. Die naam is wel duidelijk traceerbaar. Ernaast staat immers de vleeshal. Daar komen we nog op.</string>
    <string name="koornbeurs" translatable="false">Koornbeurs</string>
    <string name="koornbeurs_description">We lopen de Papenstraat uit en staan nu op de Voldersgracht. De naam verwijst ook naar de lakennijverheid: hier werkten de lakenvollers. We gaan rechtsaf en staan dan voor de Koornbeurs. Het gebouw dateert uit 1650, de kelders zijn ouder en gaan terug tot de 14e eeuw. Dit gebouw was eerst een vleeshal, vandaar de koeienkoppen op de gevel. Vanaf 1872 tot het begin van de 20e eeuw werd er koren verhandeld, vandaar de naam Koornbeurs. Tegenwoordig is het een studentensociëteit. Daarnaast de Visbanken. Hier halen de Delftenaren al eeuwen hun vis.</string>
    <string name="het_steen" translatable="false">Het Steen</string>
    <string name="het_steen_description">Wij slaan linksaf en staan nu schuin achter het Delftse stadhuis. Duidelijk zichtbaar is de grote vierkante toren; het Nieuwe Steen. Het Steen is het oudste deel van het stadhuis en dateert uit de dertiende eeuw. Oorspronkelijk gebouwd als gevangenis, later onderdeel van het stadhuis, dat echter bij de brand van 1536 geheel verloren ging. Maar Het Steen overleefde. Het nieuwe stadhuis hield het ook niet lang vol: in 1618 brandde ook dat af. Het huidige stadhuis staat er sinds 1620 en is ontworpen door Hendrick de Keyser, die de oude toren soepel in zijn nieuwe renaissance stijl wist samen te voegen. De voorgevel van het stadhuis is rijk versierd. We vinden er onder andere Vrouwe Justitia. De spreuk in het Latijn luidt: dit huis haat de schelmerij, bemint de vrede, straft de misdaden, bewaart de rechten en eert de vromen.</string>
    <string name="grote_markt" translatable="false">Grote markt</string>
    <string name="grote_markt_description">Achter het stadhuis zien we de voorgevels van de Waag en het Boterhuis. Wij gaan echter links voor het stadhuis langs en komen op de Markt: het hart van Delft.  In 1436 verleende Filips de Goede aan Delft het vrije gebruik van het Marktveld. In 1484 werd dit Marktveld voor het eerst opgehoogd en bestraat. Tot dan liep het terrein regelmatig onder water en de feitelijke markt werd dan ook in het gebied rond de Wijnhaven en de Koornbeurs gehouden. Het eerste stadhuis stond hier al wel: op een soort van \'terp\'. Het oostelijk deel van het terrein, waar nu de Nieuwe Kerk staat, was een gebied vol riet waar af en toe een veemarkt werd gehouden en waar ook misdadigers werden terechtgesteld.</string>
    <string name="hugo">Hugo de Groot</string>
    <string name="hugo_description">We steken de Markt recht over in de richting van de kerk, waarbij we een beetje links aanhouden. Nadat we links het pannenkoekenhuis waar de Amerikaanse president Clinton in 1997 poffertjes met aardbeien at zijn gepasseerd komen we bij het standbeeld van Hugo de Groot.  Hugo de Groot werd in 1583 hier vlakbij aan de Oude Langedijk geboren. Zijn vader was burgemeester van Delft. Op zevenjarige leeftijd ging hij al naar de Latijnse School en op zijn 11e ging hij naar de universiteit in Leiden, waar hij op zijn 14e afstudeerde. Hugo schreef diverse boeken over rechtsgeleerdheid en wordt gezien als de grondlegger van het internationaal volkenrecht en het internationale zeerecht. Hij is echter het beroemdst geworden door zijn ontsnapping uit slot Loevestein (bij Gorinchem) in een boekenkist. In 1618 raakte hij betrokken bij de godsdiensttwisten tussen Arminius en Gomarus: de Remonstranten en de Contraremonstranten. De Groot koos, met raadspensionaris Van Oldenbarneveld, partij voor de Remonstranten. Stadhouder Maurits van Oranje, zoon van Willem, die aan de kant stond van de contraremonstranten, pleegde in 1618 niets minder dan een staatsgreep. Liet Van Oldenbarneveld op het Binnenhof onthoofden en zette Hugo de Groot gevangen. Hij mocht in zijn gevangenis wel studeren en kreeg daarvoor geregeld boeken aangeleverd. Zijn vrouw Maria van Reigersberg bedacht toen de list met de boekenkist: boeken eruit. Hugo erin. Hugo eruit. Uit de gevangenis dan.  Hugo vluchtte in 1621 naar Frankrijk en is bij leven niet meer in Nederland teruggekeerd. Na zijn dood in 1645 werd hij wel begraven, hier in de Nieuwe Kerk</string>
    <string name="nieuwe_kerk" translatable="false">Nieuwe Kerk</string>
    <string name="nieuwe_kerk_description">En dan staan we letterlijk voor het hoogtepunt van Delft: de Nieuwe Kerk. Met 108 meter en 75 centimeter de op één na hoogste kerktoren van Nederland. De Dom in Utrecht is 4 meter en 43 centimeter hoger. Deze spits dateert overigens uit 1872 toen de vorige door brand verwoest werd. Oorspronkelijk, in de dertiende eeuw, had de toren een \'ui\' spits. Die ging verloren bij de grote stadsbrand van 1536. Het carillon uit 1660 bevat 48 klokken. De Nieuwe kerk heeft veel doorstaan. Zo is geen enkel raam meer origineel. De stadsbrand was daar een oorzaak van, maar nog meer de Delftse Donderslag:  Op maandag 12 oktober vloog het kruitmagazijn in het noordoosten van de stad, ongeveer een kilometer van de Nieuwe Kerk, waar nu de paardenmarkt is, in de lucht. Ruim 80.000 pond kruit ontplofte. Volgens een geschiedschrijver kon men de klap tot op Texel horen. Van het kruitmagazijn bleef alleen een gat in de grond over en de hele noordoosthoek van de stad, tot aan de Nieuwe Kerk toe, lag plat: meer dan 200 huizen. Het aantal slachtoffers is onbekend, maar was aanzienlijk. Eén van hen was schilder Carel Fabritius, bekend van Het Puttertje, dat nu in het Mauritshuis hangt. Na de ramp werd buiten de stad, \'op een kanonsschot afstand\' een nieuw kruithuis gebouwd. Dat staat er nog steeds en wordt gebruikt als kampgebouw voor scouting en andere groepen.   Terug naar de Nieuwe kerk. In 1351 kregen pelsmakersknecht Jan Col en een bedelende vrome zonderling: broeder Simon, een visioen van een gouden kerk waarin Maria woonde. Col zag nog jaren daarna op dezelfde dag hetzelfde visioen. Het was duidelijk: hier moest een nieuwe kerk komen. Toch was het stadsbestuur niet overtuigd. Het terrein was in die tijd een soort van rietmoeras waar misdadigers werden geëxecuteerd. Om dat bouwrijp te maken kostte veel geld. Volgens de overlevering gaf de steun van twee vrome bagijnen de doorslag, niet in het minst omdat één van hen Geertruid van Oosten was, van wie we het beeldje bij de Oude Kerk hebben zien staan. Zij stond in hoog aanzien mede omdat zij de stigmata, de wonden van Christus droeg. Geertruid is dus belangrijk geweest voor de Nieuwe Kerk en eigenlijk zou haar beeld dus hier moeten staan. Waarom het dan bij de Oude kerk staat? Omdat zij daar in 1358 bij de toren begraven werd.   In 1381 startte de bouw van de Nieuwe Kerk. Eerst werd een houten kerkje gebouwd, waarschijnlijk op de plek waar nu het schip staat. Daarna begon de steenbouw: Eerst het koor en het dwarsschip, dat al in 1389 voltooid werd. In 1396 werd de eerste steen voor de toren gelegd, die in drie fasen werd gebouwd en uiteindelijk in 1495 helemaal af was. Vlak voor de grote stadsbrand werd nog eens een extra kooromgang gebouwd. Er waren plannen om de kerk nóg groter te maken, maar uiteindelijk staken financiën en de brand hier een stokje voor. Tot 1572 was de kerk katholiek, daarna werd zij door de Protestanten overgenomen. En hier ook werd Willem van Oranje in 1584 begraven na te zijn vermoord door Balthasar Gerards. Het familiegraf van de Nassaus was in Breda,  dat op dat moment in Spaanse handen was. Dus daar kon hij niet begraven worden. Het markeerde het begin van de traditie dat de Oranje-Nassaus in Delft begraven worden. In hun eigen grafkelder. Willem kreeg een chique praalgraf dat nog altijd bezichtigd kan worden en dat door Hendrick de Keyser werd ontworpen. Degene die ook het nieuwe stadhuis ontwierp. Een ander praalgraf dat hier te vinden is is dat van Hugo de Groot.</string>
    <string name="fles">De Porceleyne Fles</string>
    <string name="fles_description">Links van de kerk vinden we de Kerkstraat, waar we een aantal ateliers vinden van het beroemde Delfts Blauw. De oudste en bekendste fabriek ervan, De Porceleyne Fles, opgericht in 1653, ligt net iets buiten de binnenstad op de Rotterdamseweg. Delfts Blauw is een erfenis van de VOC, die porselein meebracht uit China. Feitelijk is het oorspronkelijke Delfts Blauw geen porselein, maar iets dat er op lijkt: Delftse Faience. Het hoogtepunt van de fabricage lag tussen 1680 en 1720.</string>
    <string name="beslagen_bijbel" translatable="false">In Den Beslagen Bijbel</string>
    <string name="beslagen_bijbel_description">We draaien ons om en houden links aan op de Markt tot we bij de eerste dwarsstraat komen. In de volksmond heet dit de Bijbelbrug, naar het huis In den Beslagen Bijbel. Het uithangbord met de Bijbel hangt hier al vanaf 1667. Hier was vroeger een drukkerij gevestigd en het was hier dat in 1477 door Jan Jacobszoon van der Meer en Mauricius Yemantszoon de eerste Bijbel in het Nederlands werd gedrukt: de Delftse Bijbel. In de Delftse kloosters werden al eeuwenlang manuscripten vervaardigd. Na de uitvinding van de boekdrukkunst namen drukkers het werk over. De boekdrukkunst speelde een belangrijke rol in de Reformatie, en met zijn vele drukkers was Delft dus erg vatbaar voor het Protestantisme.</string>
    <string name="oude_langedijk" translatable="false">Oude Langedijk</string>
    <string name="oude_langedijk_description">We steken de Bijbelbrug over, passeren de Oude Langendijk, oorspronkelijk een gracht, en komen in de Jacob Gerritstraat, vernoemd naar een schout Van Delft die hier in de 14e eeuw leefde. Nadat Delft in het kader van de Hoekse en Kabeljauwse twisten in opstand kwam tegen zijn landsheer, Albrecht van Beieren, belegerde die in 1359 tien weken de stad. Delft gaf zich op 10 juni van dat jaar over en kreeg strenge straffen opgelegd. Onder andere twaalf aanzienlijke burgers, waaronder Jacob Gerrits, werden verbannen. De Hoekse en Kabeljauwse twisten gingen nog decennia lang door, tot de Zoen van Delft in 1428 er een voorlopig eind aan maakte. Een precies einde ervan is lastig aan te geven omdat de twisten overgingen in andere feodale conflicten.</string>
    <string name="turfmarkt" translatable="false">Brabantse Turfmarkt</string>
    <string name="turfmarkt_description">We wandelen door de Jacob Gerritstraat verder en komen op de Brabantse Turfmarkt. Hier werd turf aangevoerd, dat gebruikt werd als brandstof, niet alleen voor huishoudens, maar ook voor de bierbrouwerijen. Voor die brouwerijen werd turf uit Brabant aangeleverd, vandaar de naam. Hier is iedere zaterdag markt.</string>
    <string name="burgwal" translatable="false">Burgwal</string>
    <string name="burgwal_description">Wij slaan linksaf en komen op de Burgwal. In de 14e eeuw, toen de gracht die nu Brabantse Turfmarkt heet nog de oostelijke stadsgracht was, heette het hele gebied hier Burgwal.  We wandelen door en komen bij de Maria van Jessekerk. Over het ontstaan van de cultus van Maria van Jesse is hierboven al e.e.a. verteld. Nadat Delft in 1572 protestants werd werden katholieke kerken officieel verboden, maar in de praktijk vaak gedoogd. Dit gebied heette toen de Papenhoek. In de 18e eeuw stond hier een kleine kerk: de Jozefkerk. In 1848, met de nieuwe grondwet, werd het verbod op katholicisme opgeheven en in 1875 werd begonnen aan deze kerk in neogotische stijl. (Je zult zien dat veel katholieke kerken op elkaar lijken, omdat veel ervan in de late negentiende eeuw gebouwd werden). Eerst ook gewijd aan Sint Jozef, maar in 1971 herdoopt tot Maria van Jessekerk.  De rechter toren heet Toren van David, en drukt waakzaamheid en weerbaarheid uit. Zij is gebouwd in  de stijl van de toren van de Oude Kerk (let op de vier hoektorentjes) De linker toren heet de Ivoren Toren en symboliseert genade en vrede. Zij lijkt op de toren van de Nieuwe kerk.</string>
    <string name="bierfabriek" translatable="false">Bierfabriek</string>
    <string name="bierfabriek_description">Doorlopend over de Burgwal zien we rechts de gevel van de gemeenteschool voor meisjes uit 1875. in eclectisch classicistische stijl. De straat is vernoemd naar de Delftse vrouwenactiviste Maria Gouweloos (1931-1981). Iets verderop op nummer 45 de gevelsteen van de Stadsleenbank uit 1769. Tegenwoordig is hier de Bierfabriek gevestigd: een brouwerij annex café.</string>
    <string name="beestenmarkt" translatable="false">Beestenmarkt</string>
    <string name="beestenmarkt_description">We komen uit op de Beestenmarkt. Ooit stond hier een klooster van de Minderbroeders. Nadat dat was afgebroken werden hier dieren verhandeld, nu is het hét uitgaanscentrum van Delft. Het is één groot terras.</string>
    <string name="reigersberg" translatable="false">Maria van Reigersbergstraat</string>
    <string name="reigersberg_description">We wandelen iets rechtdoor tot we links het poortje van een hofje zien: de Maria van Reigersberg straat. Maria was de vrouw van Hugo de Groot en zij bedacht samen met haar dienstmeisje Elsje de list met de boekenkist. Aan de andere kant van het hofje komen we weer uit op de Oude Langendijk. Ongeveer hier moet het geboortehuis van Hugo gestaan hebben.  We steken schuin de Oude Langedijk over met een mooi uitzicht op het koor van de Nieuwe kerk en het beeld van het melkmeisje in de tuin. Rechts aanhoudend komen we bij het Vrouwenregt.  Voor 1466 was dit het rechtsgebied van het klooster van Rijnsburg en diens abdis (vrouwe). Dat is waar de naam naar verwijst. Het gebied kwam in 1355 bij de stad Delft en in 1466 droeg het klooster de rechtsmacht over aan de stad.</string>
    <string name="rijnsburgerbrug" translatable="false">Vrouwe van Rijnsburgerbrug</string>
    <string name="rijnsburgerbrug_description">We lopen het Vrouwenregt op en komen links voorbij de Vrouwe van Rijnsburgerbrug, daterend uit de 16e eeuw.  Vervolgens komen we bij de Vlamingstraat. De gracht dateert uit de 14e eeuw. Hier was de lakennijverheid gevestigd, die voor een flink deel in handen van Vlamingen was, vandaar de naam. Een stukje verderop in de Vlamingstraat links vinden we behalve het kerkgebouw van het Leger des Heils op nummer 40-42 de vermeende locatie van het Straatje van Vermeer. Dat is tenminste de mening van Frans Grijzenhout, hoogleraar kunstgeschiedenis aan de Universiteit van Amsterdam. Dat deze ontdekking precies valt in het Delftse Vermeerjaar 2016 is waarschijnlijk louter toeval...</string>
    <string name="vermeercentrum" translatable="false">Vermeercentrum</string>
    <string name="vermeercentrum_description">Wij slaan linksaf en komen over de brug weer op de Voldersgracht. Op nummer 21 vinden we het Vermeercentrum, gewijd aan het leven en werk van Johannes Vermeer. Hij werd in 1632 in Delft geboren en leefde en werkte zijn hele leven in de stad, tot zijn dood in 1675. In totaal zijn 37 werken van hem bewaard gebleven, waaronder een aantal zeer beroemde: Gezicht op Delft, Het straatje, het Meisje met de parel en het melkmeisje. In het Vermeercentrum zijn reproducties van alle schilderijen van Vermeer te zien. Het pand is gloednieuw, maar draagt de oude naam van het St. Lucasgilde, dat hier in het midden van de 17e eeuw stond.</string>
    <string name="markt_description_2">We begonnen met Vermeer, we eindigen met hem. Links afslaand door de Oudemanhuissteeg, verwijzend naar het oudemannenhuis dat hier vanaf 1411 aan de Voldersgracht stond komen we weer op de Markt. Hier, in het hart van Delft, met plenty mogelijkheden voor een drankje, komt een einde aan een wandeling door de oude stad van Delft en ruim 770 jaar geschiedenis.</string>
    <string name="literature">Gebruikte literatuur</string>
    <string name="literature_description">M. Gout en M.A. Verschuyl, Nieuwe Kerk Delft en Grafmonument van Willem van Oranje (Delft 1989) Historische Vereniging Delfia Batavorum, Canon van Delft (Delft 2013) P.C.J. Van der Krogt, Geschiedenis en verklaring van de straatnamen in Delft (Den Haag 1985) Lex de Vroedt, Wandeling door Oud Delft (Delft 1979) Kees van der Wiel, Van oude mensen en de dingen die voorbij gingen (Delft 2000) Wikipedia (nl.wikipedia.org)</string>
    <string name="credits">Credits</string>
    <string name="credits_description">Geschreven door:  Esdor van Elten Esdor@pinguinpen.nl 0647595568 www.pinguinpen.nl  App gemaakt door:  Jafeth van Elten Jafeth.vanElten@hotmail.com 0644730597</string>
</resources>
